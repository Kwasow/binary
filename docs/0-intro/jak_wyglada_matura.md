---
sidebar_position: 1
title: 'Jak wygląda matura?'
---

:::warning

Informacje zawarte na tej stronie dotyczą matury w Formule 2023. Formuła 2015
różniła się znacząco formą i organizacją, ale materiał był podobny.

:::

# Orgzanizacja

Matura składa się z jednego arkusza, w którym znajdują się zarówno zadania
testowe, jak i takie do wykonania z wykorzystaniem komputera. Na całość matury
przeznaczone jest 210 minut (3.5 godziny).

Przed samą maturą (zwykle dzień wcześniej), zdający musi pojawić się w szkole i
sprawdzić działanie komputera, który został mu wyznaczony. Trzeba potwierdzić,
że zainstalowane są na nim potrzebne programy i wszystko działa prawidłowo.
W razie wypadku zawsze dostępny jest komputer (lub nawet kilka) zapasowy, na
który można się przesiąść w trakcie matury.

Dane do zadań do wykonania na komputerze dostarczone są do szkoły na płycie CD,
a zdający otrzymuje ich kopię na pendrivie. Rozwiązania wszystkich zadań
komputerowych trzeba zapisywać w folderze na pulpicie, którego nazwą jest
numer PESEL. Kopię tego folderu należy regularnie wykonywać na pendrivie, gdyby
był jakiś problem z komputerem i trzeba było się przesiąść na inny.

Po zakończeniu matury, rozwiązania zadań komputerowych przegrywane są na jeden
komputer i nagrywane na płytę CD. Co ważne, nagrywane są tylko te pliki, które
znalazły się w folderach, o których pisałem wcześniej, dlatego bardzo ważne jest,
żeby to właśnie tam zapisywać pliki. Po nagraniu rozwiązań na płytę CD, każdy
zdający musi sprawdzić, czy nagrane pliki są zgodne z tym, co rozwiązywał i
potwierdzić to podpisem.

# Typy zadań

Na maturze pojawia się kilka typów zadań, które często są jakoś ze sobą
powiązane (np. zadania testowe, które naprowadzają na rozwiązanie zadania z
programowania). Zadania na maturze to między innymi:

- zadania testowe (teoretyczne, analiza algorytmów, SQL)
- zadania programistyczne (do wyboru C++/Python/Java)
- zadania z bazą danych
- zadania z symulacji (zwykle do rozwiązania w Excelu)

Więcej informacji o typach zadań znajduje się w kolejnym rozdziale.

# Warto wiedzieć

W trakcie pisania matury zdający ma cały czas dostęp do komputera i może
korzystać ze wszystkich dostępnych na nim narzędzi. W szczególności przydatne
mogą okazać się programy Microsoft Excel i Access oraz wybrany język
programowania, ale warto pamiętać, że na komputerach dostępny jest także
chociażby kalkulator, który często przydaje się w zadaniach testowych. Istotne
jest też, że komputery nie mają dostępu do internetu, a nowe wersje pakietu
Office nie posiadają wsparcia/pomocy w trybie offline. Warto upewnić się,
której wersji pakietu używamy przed dniem matury.
